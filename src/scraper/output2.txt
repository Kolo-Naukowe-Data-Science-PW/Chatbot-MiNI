---
title: Rankingi i opinie
url: https://ww2.mini.pw.edu.pl/studia/inzynierskie-i-licencjackie/rankingi-i-opinie/
hostname: mini.pw.edu.pl
sitename: ww2.mini.pw.edu.pl
date: 2015-01-01
---
Wydział Matematyki i Nauk Informacyjnych prowadzi studia na kierunkach Matematyka, Informatyka oraz Inżynieria i Analiza Danych (ang. Data Science), czyli w obszarze łączącym Informatykę i Matematykę.
Międzynarodowy ranking QS World University Ranking by Subjects wskazuje studia w dziedzinie Matematyki i Informatyki oferowane przez Politechnikę Warszawską jako jedne z najlepszych w Polsce i całym regionie Europy Środkowej.
Wydział zyskał najwyższą ocenę w regionie w opinii pracodawców. Opinia pracodawców o studiach oferowanych przez Wydział jest najwyższa w grupie wszystkich jednostek akademickich z Europy Środkowej.
Matematyka
Magdalena Onieszczuk
Maria Czaplicka
Od siebie chciałabym powiedzieć, że na naszym wydziale panuje niezwykle miła atmosfera, która pozwala się czuć tutaj jak w domu. Zarówno studenci, nauczyciele jak i pozostali pracownicy są naprawdę przyjaźni i wzbudzają wielką sympatię.
Jeżeli chodzi o to, dlaczego padł taki wybór, to że będzie to matematyka, wiedziałam już w 2 klasie liceum, jednak przez dłuższy czas myślałam, że będzie to jednak MIM UW. Zmiana postanowienia była raczej spontaniczna i nie do końca wiem/pamiętam, dlaczego tak wyszło, do czasu składania papierów nie wiedziałam praktycznie nic o wydziale, nawet gdzie się znajduje. Wybór się opłacił, ponieważ mamy naprawdę wysoki poziom, który wyrabia myślenie i dyscyplinę. Studia na MiNI wiele wymagają od studenta, ale myślę, że zdecydowanie warto.
Informatyka
Tymon Felski
W szkole średniej wiedziałem, że swoją naukę chcę kontynuować w zakresie informatyki, lecz z konkretów to było tyle. Kandydatek na moją Alma Mater było wiele. Ponieważ tytuł inżyniera brzmi dumnie, wybór padł na Politechnikę Warszawską. Spośród trzech wydziałów, które oferują kierunki informatyczne, zdecydowałem się na ten najbardziej ukierunkowany na wytwarzanie oprogramowania, a najmniej związany z “kablami”.
Studia na Wydziale Matematyki i Nauk Informacyjnych do najłatwiejszych nie należą. Pracy było sporo, a stawiane przed nami problemy nierzadko były wyzwaniami spędzającymi sen z powiek. Mimo to należy spojrzeć na te doświadczenia z innej perspektywy. Zdobyta wiedza – zarówno w projektach indywidualnych, jak i grupowych – pozwoliła mi i wielu znajomym na roku bez większych problemów znaleźć pracę w zawodzie jeszcze w pierwszej połowie siedmiosemestralnych studiów.
Warto podkreślić, że – jak sama nazwa Wydziału wskazuje – na kierunku Informatyka nie ograniczamy się tylko do nauki programowania. Matematyka jest nieodzowną częścią tego programu nauczania, za co jestem bardzo wdzięczny. Pozwala to patrzeć na problemy, które na pierwszy rzut oka wydają się stricte informatyczne z zupełnie innej strony.
Ostatecznie, ciężka praca – nie tylko przed sesjami – się opłaciła, a ukończone studia zagwarantowały w pełni zasłużony tytuł inżyniera, który w codziennym życiu poparty będzie zdobytą na tym Wydziale wiedzą teoretyczną i praktyczną. Jestem w stanie z czystym sumieniem polecić ten Wydział każdej ambitnej osobie, której niestraszna jest matematyka, a pasją jest szeroko pojęta informatyka.
Computer Science
Weronika Łajewska
Ada Wrońska
Spełniłam swoje marzenie. Jestem absolwentką kierunku Computer Science na studiach pierwszego stopnia.
Wydział Matematyki i Nauk Informacyjnych poznałam podczas MiNI Akademii Matematyki, na której zajęcia uczęszczałam od pierwszej klasy liceum. Zakochałam się w atmosferze, którą tworzyli prowadzący, a także pomagający w organizacji zajęć studenci. Gdy tylko MiNI rozpoczęło budowę nowego gmachu, za każdym razem, przejeżdżając obok, myślałam sobie, że będę studentką tego Wydziału. W końcu dostałam się na wymarzone studia. Zdecydowałam się na Computer Science, by zapewnić sobie więcej możliwości.
Na kierunku poznałam wspaniałych ludzi, z którymi stworzyliśmy wiele cudownych wspomnień. Dalej je tworzymy. Studenci studiów anglojęzycznych to ludzie inteligentni, o otwartych umysłach, tolerancyjni i bardzo sympatyczni. Poznałam także niesamowitych prowadzących, którzy swoją wiedzą i doświadczeniem motywowali nas i dawali przykład jak sobie radzić, nie tylko z problemami naukowymi. Wielu z nich uważam za wzór i motywację dla wszystkich będących na początku ścieżki naukowej.
Na początku studiów było trochę trudniej ze względu na obcy język, ale po miesiącu, dwóch przyzwyczaiłam się do studiowania w języku angielskim. Pierwsze dwa lata przebiegły na poznawaniu podstaw informatyki i przedmiotów pokrewnych. Dla wielu były to decydujące lata, ja jednak wiedziałam, że informatyka jest moją pasją i szybko chłonęłam wiedzę. Na trzecim roku zaczęliśmy dobieranie przedmiotów z tzw. puli. To pozwoliło na ukierunkowanie studiów w stronę naszych osobistych zainteresowań. W moim przypadku, znalazłam dzięki temu możliwość rozwijania swojej pasji. Dzięki prowadzącemu przedmiot https://ww2.mini.pw.edu.pl/wp-admin/post.php?post=8072&action=edit#profesorowi przekształciłam później tę pasję w pracę inżynierską. Przedmioty obieralne dały mi szansę na własny rozwój naukowy. Dzięki odrobinie szczęścia, wspaniałym prowadzącym i ciężkiej pracy, jeden z projektów, pisany razem z przyjacielem na Systemach Agentowych, stał się publikacją naukową. Na trzecim roku rozpoczęłam także staż na Wydziale, dzięki czemu poznałam go lepiej od wewnątrz.
Z wielką przyjemnością polecam każdemu uczniowi zainteresowanemu studiami z informatyki (a w szczególności z programowania) wybranie Computer Science na Wydziale MiNI.
Inżynieria i Analiza Danych
Kacper Siemaszko
Podczas wyboru studiów, z tyłu głowy wiedziałem już, że w przyszłości będę chciał się zajmować programowaniem i analizą danych. Pierwszą drogą, którą chciałem wybrać, było pójście na fizykę, ale podczas przeglądania ofert warszawskich uczelni Inżynieria i Analiza Danych mocno zwróciła moją uwagę. Zdecydowałem się spróbować pomimo tego, że kierunek został dopiero co utworzony i nie mogłem znaleźć o nim żadnych opinii. Mogę powiedzieć, że nie żałuję tej decyzji i studia na tym kierunku spełniają prawie wszystkie moje oczekiwania.
Na Inżynierii i Analizie Danych rozwijamy się w trzech aspektach – umiejętnościach informatycznych, matematycznych i kompetencjach społecznych. Wiedza zdobywana na naszym kierunku jest uporządkowana i prowadzący pokazują nam jak w Data Science łączą się zagadnienia, których uczymy się na studiach. Szczególnie na drugim semestrze jest okazja, żeby wszystko czego się nauczyliśmy wykorzystać w praktyce. Dzięki dużej liczbie prezentacji i projektów, musieliśmy nauczyć się systematycznej pracy i zdobyliśmy swobodę w wystąpieniach publicznych. Te umiejętności okazują się być bardzo potrzebne w przyszłości, ale wielu studentów nawet o nich nie myśli.
Chciałbym polecić studia na wydziale Matematyki i Nauk Informacyjnych też ze względu na atmosferę jaka na nim panuje. Wydziałowa Rada Samorządu dba o to, żeby cały czas coś się działo i studenci mogli się ze sobą integrować, a prowadzący i wykładowcy zapewniają wsparcie merytoryczne i nie odmówią pomocy potrzebującemu studentowi.
Inżynieria i Analiza Danych
Bartłomiej Sobieski
Przychodząc na studia żyłem w przeświadczeniu, że wiem czym jest Matematyka i nic raczej mnie w niej nie zaskoczy. Dziś wiem, że wtedy nie miałem jeszcze najmniejszego pojęcia co mnie czeka. Dwa lata studiów pozwoliły mi poznać matematyczny świat do tego stopnia, że dziś z przekonaniem uważam zgłębianie jego tajników za swoją pasję. Studia na kierunku Matematyka i Analiza Danych pozwalają poznać całe, niezwykle szerokie spektrum wiedzy matematycznej – od głębokiej abstrakcji przez pojęcia z pogranicza teorii i praktyki do bezpośrednich zastosowań tej pięknej nauki. Równolegle wprowadzają studenta w świat analizy danych, ucząc go powszechnie wykorzystywanych narzędzi i stojącej za nimi wiedzy teoretycznej. To z pewnością studia trudne, wymagające dużego nakładu pracy i zaangażowania, a także nieszablonowego myślenia na różnych płaszczyznach. Pozwalają przy tym czerpać z tego wszystkiego niezwykłą radość i na zawsze zmieniają sposób postrzegania świata.
